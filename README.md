# מבוא מתמטי - את"א

### למה גיט?

ייתכן כי **גיט** הוא קונספט לא מוכר עבור חלק מהסטודנטים. \
אין סיבה לבהלה, **גיט** בסה"כ מאפשר לנו לשמור, לגשת, ולנהל את ההיסטוריה והגרסאות של הקבצים שלנו. \
למעשה **גיט** מאפשר לנו לעבוד בצורה מסודרת ומנוהלת על פרויקט משותף עם מספר רב של כותבים כרצוננו. \
כאשר אנו חושבים רק על מטלה אחת, או סיכום שיעור אחד אנחנו עלולים להסתייג משימוש ב**גיט**, ובצדק - אין סיבה לסבך את מה שניתן לבצע בפשטות. 
אולם לאורך פרקי זמן של שבועות, חודשים, סמסטרים - הבלגן מצטבר, מידע הולך לאיבוד, עבודה שעשינו בעבר יורדת לטמיון וחבל.

לשימוש פשוט של קריאת התכנים הזמינים ב-repository הזה אין צורך להוריד, להתקין או אפילו להירשם לשום דבר. \
אולם, לרווחתכם ולרווחת הסטודנטים שיבואו אחריכם, אם תרצו לתרום לידע המצטבר - יהיה עליכם ללמוד כיצד להשתמש ב**גיט**.
נציין גם ש**גיט** הוא הסטנדרט המקובל לניהול גרסאות בפרויקטי קוד מזה שנים רבות וכיום עצם ההיכרות עם **גיט** היא נכס הכרחי עבור רבים בהמשך דרכם. \
בכל מקרה, לאלו מכם שרוצים ללמוד בזריזות כיצד להשתמש ב**גיט** אנחנו ממליצים על 
[האתר הזה](https://learngitbranching.js.org/), או 
[המדריך הזה](https://github.com/skills/introduction-to-github) או פשוט לחפש בגוגל git tutorial. \
בנוסף תצטרכו להירשם ב-github ולהוריד את [התוכנה הזו](https://desktop.github.com/) על מנת להגיש הצעות להוספה או שינוי. \
**כלל אצבע** - זה לא אמור לקחת יותר משעתיים בשביל להיות מסוגלים להתחיל להשתמש ב**גיט** מהמחשב שלכם.

### מה זה אנקי?

**אנקי** היא תוכנה שמאפשרת לבצע למידה מבוססת כרטיסיות בצורה אופטימלית. \
היא מבוססת על ממצאים הולכים ומתגבשים בתחומי המחקר של ביצועי למידה וזיכרון, ובשימוש נפוץ בקרב סטודנטים לרפואה ברחבי העולם. \
ניתן להוריד את התוכנה למחשב או להשתמש בה דרך הדפדפן [באתר הזה](https://apps.ankiweb.net/). \
השימוש ב**אנקי** הוא די פשוט, אפשר לחפש בגוגל anki tutorial ולמצוא מגוון עצום של משאבים שיעזרו לכם להתחיל.

נשאף להנגיש פה חבילות כרטיסיות בסיסיות לנושאים הרלוונטיים, אולם בפורמט שמאפשר עבודה משותפת על הכרטיסיות. \
לשם כך, מי שירצה לייבא את הכרטיסיות לשימוש אישי או לייצא חבילות מעודכנות לרווחת כלל הסטודנטים יתבקש להשתמש בתוסף של **אנקי** בשם [CrowdAnki](https://ankiweb.net/shared/info/1788670778). \
תוסף זה מאפשר לנו לייצא ולייבא חבילות בפורמט של JSON אשר נוח בהרבה מהפורמט המובנה של **אנקי** לצרכי עבודה משותפת.
